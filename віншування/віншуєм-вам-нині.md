Віншуєм вам нині, усі добрі люди
================================================================

Віншуєм вам нині, усі добрі люди,  
нехай поміч Божа завжди з вами буде.  
Хай кожної днини, кожної години  
Бог благословить, біда хай загине!

Будьте здорові разом з діточками,  
нехай смутку й горя не буде між вами,  
худібка і бджілка нехай виростає,  
а град, вогонь, туча нехай вас минає.

Нехай добре родить жито і пшениця,  
усяке збіжжя, усяка пашниця.  
Хай пісня не згине у рідному краю,  
калина хай квітне в зеленому гаю.

Хай ріднеє слово серця зігріває,  
а наша Вкраїна нехай процвітає.

_Христос ся рождає!_
