Я прийшов вас привітати
================================================================

Я прийшов вас привітати  
І про свято розказати,  
Про свято Різдво Господнє  
Розповім я вам сьогодні.  
У вертепі в Вифлеємі  
Породила Діва Сина,  
І Христом Його назвала,  
У ясельцях колисала.  
По всій Україні пісня гомонить,  
Христос народився — радіє весь світ!  
Вся наша країна Його прославляє,  
Слава Україні! Христос ся рождає!  
Дай вам, Христе-Боже, ключі небесні,  
Щастя, здоров'я, прибутки чесні.  
На полі, на броді і на перевозі  
Най Бог вам поможе удома, в дорозі,  
Христос ся рождає!  
«Бог предвічний народився»,—  
Лунає по світі,  
Божий люд весь веселиться,  
Небо в зорях світить.  
Сяють хмари вівтарями,  
До вертепу діти  
Зі свічками, молитвами  
Йдуть Дитя зігріти.  
У пелюшках і на сіні  
Бога привітати  
Плине нарід у молінні  
Від хати до хати.  
Всюди радість, всюди співи —  
Воля воскресає.  
Радуйтеся, українці,  
Христос ся рождає!

https://kyrios.org.ua/literature/vinchuvannya/11465-ja-prijshov-vas-privitati-tekst-vinshuvannja.html
