Ой, там за горою
================================================================

Ой, там за горою  
сталася новина:  
там Пречиста Діва Мати  
Сина породила.

А як породила,  
в пелени вповила:  
<q>Люляй, люляй, мій синочку,  
щоби я спочила</q>

>	Мамо ж моя, Мамо,  
>	зачекай годину.  
>	Най я піду в край до раю,  
>	принесу перину.

>	Ой Сину ж мій, Сину,  
>	де ж ти того годен?  
>	Ще не було дві години  
>	Як Ти ся народив.

>	Мамо ж моя, Мамо,  
>	чому ж я не годен?  
>	Я сотворив Небо й Землю,  
>	ще м ся був не родив.

Ой там за горою  
зелена дубина.  
Там пастушки пасли віці,  
сталася новина.

Злетів ангел з Неба,  
приніс бочку вина,  
всіх пастушків обчастував,  
повна ся лишила.

>	Пийте, пастушеньки,  
>	пийте геж доволі,  
>	від Ісуса рожденого,  
>	від Матки Божої.

----------------------------------------------------------------

Записано в 2014 році
зі слів Ольги Ільчишин 1935-го року народження
([джерело](https://youtu.be/wHAvHZ-4Lns))
